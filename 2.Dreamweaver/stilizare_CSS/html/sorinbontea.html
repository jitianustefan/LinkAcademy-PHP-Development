<main class="main">
	<figure>
  <img src="/stilizare_CSS/assets/images/sorinbontea.jpg"  height="500" alt="Sorin Bontea"/>
		
		</figure>
<p><em>Născut în Bucureștiul comunist</em>, <strong>Sorin Bontea</strong> a avut o copilărie tipică vremurilor acelea. Își petrecea majoritatea zilelor alergând prin cartier, jucându-se cu copiii din vecini, stând la cozi pentru carne de pui și făcând mici cumpărături la care era trimis de părinți. Îi plăcea să cânte la chitară și își dorea să urmeze o școală în domeniu. N-a fost să fie și cum orele clasice nu l-au captivat prea mult, <em>la 16 ani s-a angajat ca ajutor de bucătar.</em><em> Voia să aibă ceva bani de cheltuială și, în egală măsură, să-și ajute familia.</em><br>

	A trecut prin toate etapele: de la cărat marfă la curățat cartofi. Apoi a început să fie atent la bucătari, a început el să gătească și a descoperit nu doar că îi plăcea foarte mult, dar era și foarte talentat.<br>

	Pentru că salariul de bucătar în România post-decembristă nu era tocmai generos, <em>după revoluție a plecat să lucreze pe vase de croazieră</em>. Nu doar că a luat în acest fel contact cu multe tipuri internaționale de bucătărie, lucru ce l-a ajutat foarte mult în dezvoltarea sa în domeniu, dar a învățat ce înseamnă organizarea într-o bucătărie de mari dimensiuni, a învățat cât de importante sunt regulile, a învățat să le respecte, dar și să le impună. A folosit apoi opririle din porturi pentru a lua contact cu mâncarea din multe colțuri ale lumii, descoperind astfel gusturi, arome și combinații noi și surprinzătoare.</p>
</main>	